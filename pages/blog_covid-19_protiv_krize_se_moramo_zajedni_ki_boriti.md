# COVID-19: Protiv krize se moramo zajednički boriti

[[type:blog]]

[[source:https://www.undp.org/bs/bosnia-herzegovina/blog/covid-19-protiv-krize-se-moramo-zajedni%C4%8Dki-boriti]]

[Original article published here](https://www.undp.org/bs/bosnia-herzegovina/blog/covid-19-protiv-krize-se-moramo-zajedni%C4%8Dki-boriti)


[[year:2020]]

[[date:16 APRIL 2020]]

[[country:Bosnia and Herzegovina]]



Skip to main content
Bosna i Hercegovina
KO SMO MI
ŠTA RADIMO
NAŠ UTJECAJ
UKLJUČI SE
BHS
Global
Search
HOME
BOSNA I HERCEGOVINA
COVID-19: PROTIV KRIZE SE MORAMO ZAJEDNIČKI BORITI
COVID-19: Protiv krize se moramo zajednički boriti
16 APRIL 2020
Author
STELIANA NEDERA
BiH UNDP Res Rep
Steliana Nedera, rezidentna predstavnica UNDP-a u BiH
Piše: Steliana Nedera
Rezidentna predstavnica UNDP-a
Bosna i Hercegovina
Pandemija Covida-19 je mnogo više od nezapamćene zdravstvene krize.
Naime, širom svijeta svjedočimo zastojima u poslovanju, izgubljenim radnim mjestima, porastu siromaštva, većem broju slučajeva nasilja u porodici i mnogim drugim naznakama da je ova kriza istovremeno i humanitarna i razvojna kriza, koja prijeti da će ostaviti duboke socijalne i ekonomske ožiljke u godinama pred nama, posebno kada je riječ o najsiromašnijim i najugroženijim pojedincima, kategorijama i zemljama.
UNDP ima dugogodišnje iskustvo u odgovoru i oporavku od različitih kriza. Otpornost na katastrofe je važan dio našeg programa u svakoj od zemalja u kojima djelujemo. Pored njegovih globalnih efekata, Covid-19 se razlikuje i po tome što se još uvijek ne zna njegovo trajanje. Naš prvi odgovor u UNDP-u je bio da se pripremimo za rad u novonastalim okolnostima i osiguramo direktnu podršku našim partnerima, mobilizirajući sve svoje kapacitete za odgovor na ovaj nezabilježeni izazov. Od sredine marta, UNDP u Bosni i Hercegovini je prešao na modalitete rada koji se oslanjaju na digitalne platforme. Od naših zaposlenih smo tražili da rade što je moguće više od kuće i poštuju mjere socijalnog distanciranja i zaštite, istovremeno im dajući na raspolaganje alate da nastave sa efikasnim radom. Izmijenili smo organizacione politike i procedure u cilju veće agilnosti, povećavajući vlastitu fleksibilnost za prijem i upravljanje finansijskim resursima za odgovor. Za nas je ovo potpuno novi način rada, ali smo mu se prilagodili i vjerujem da će nam dati dobra iskustva za budućnost.
Uviđajući da je COVID-19 mnogo više od zdravstvene krize, UNDP je globalno organizirao svoj odgovor u tri pravca djelovanja. Prvi je podrška zemljama da osnaže svoje zdravstvene sisteme da odgovore na COVID-19, što uključuje nabavku medicinskih proizvoda i sanitetskog materijala, brzu podršku infrastrukturi zdravstvene zaštite, upravljanje zdravstvenim otpadom i ostale aktivnosti po potrebi. Drugo, UNDP ima za cilj izgraditi odgovor cijelog društva, kroz mobilizaciju svog cjelokupnog portfelja u zemlji za podršku rješavanju negativnih utjecaja krize. Treće, UNDP se fokusira na rješavanje socioekonomskih efekata COVID-19 i očuvanje napretka ka ostvarenju Ciljeva održivog razvoja, uključujući rješavanje pojave stigme i diskriminacije koji proizlaze iz širenja zaraze, te podršku marginaliziranim i ranjivim populacijama. Saradnja s privatnim sektorom i naša ulaganja u inovacije i digitalni razvoj su od presudnog značaja za naš rad. Globalno gledano, UNDP je pokrenuo interni instrument za brzi odgovor na COVID-19, finansiran postojećim resursima i sa inicijalnim kapitalom u vrijednosti od 20 miliona dolara. UNDP BiH je kroz ovaj instrument dobio 230.000 dolara za podršku inicijalnim aktivnostima, a sredstva se potom isplaćuju prema ubrzanim procedurama. To nam je pomoglo da pokrenemo brzu procjenu ekonomskih efekata, a koja će nam potom pomoći u prilagođavanju naših ekonomskih projekata.
U Bosni i Hercegovini UNDP djeluje u kontekstu zajedničkih napora UN-a, u bliskoj saradnji i pod značajnim vodstvom WHO-a. Pod okriljem globalnog odgovora UNDP-a, prije svega, podržavamo nabavku lijekova, zahvaljujući sredstvima Evropske unije, Vlade Norveške i Vlade Švicarske. Podržavamo i nabavke za kantone i lokalne samouprave. Važno je napomenuti da, budući da je riječ o globalnoj krizi, potražnja za sličnim medicinskim potrepštinama i opremom je eksponencijalno porasla, a globalnu ponudu ograničava smanjeni kapacitet i ograničenja u trgovini i prometu. Stoga će isporuka medicinskog materijala nabavljenog uz podršku UNDP-a BiH ići u fazama, najvećim dijelom u aprilu i maju 2020. godine.
Drugo, UNDP već radi na razumijevanju socijalnih, ekonomskih i političkih efekata krize i iznalaženju načina za njihovo ublažavanje kroz izradu održivih i otpornih rješenja, temeljenih na pravima, u saradnji s javnim i privatnim sektorom. Na taj način maksimalno koristimo naše kapacitete u inovacijama, digitalnim rješenjima, socijalnoj inkluziji, stvaranju novih radnih mjesta i sanaciji privrede, oslanjajući se istovremeno na naše prisustvo u 80% gradova i općina širom Bosne i Hercegovine. UNDP-ov „Accelerator Lab“ namjerava provesti kvalitativnu i kvantitativnu analizu i pronaći načine kako izmjeriti „puls“ ekonomije u stvarnom vremenu kroz niz mikro procjena i prikupljanje podataka, koji će potom biti uneseni u javnu i otvorenu bazu podataka na korištenje svim zainteresovanim stranama, u formi interfejsa za poslovne politike za podršku ekonomskom oporavku nakon krize.
Kriza s kojom se suočavamo je ujedno i prilika da se podrže vlasti, društvo i privatni sektor u uvođenju inovativnih i tehnoloških rješenja. Primjeri uključuju proširenje digitalnih rješenja za zdravstvenu zaštitu, javne usluge i druge ideje koje se trenutno prikupljaju putem digitalnog ideatona „covIDEJA2020“ koji smo pokrenuli sa BIT Alijansom.
UNDP već podržava odabrane kompanije koje su se odlučile za proizvodnju lične zaštitne opreme i materijala potrebnih za borbu protiv COVID-19, poput „Jusri“ Goražde, Kotex d.o.o. Tešanj i Preventa. Namjeravamo sarađivati s više kompanija iz različitih sektora koje pogađa COVID-19 i pomoći im u prelasku na e-poslovanje/e-trgovinu, digitalnu ekonomiju ili ponovno osmišljavanje vlastitih poslovnih modela usmjerenijih na zelenu i kružnu ekonomiju.
Oslanjamo se na postojeću infrastrukturu i mreže u zajednicama u procjeni utjecaja na građane i koristit ćemo nalaze za brzi odgovor na sve potrebe sa fokusom na najugroženije. Naš cilj je kontinuiran dijalog s lokalnim vlastima i partnerima u podršci zajednicama koje koriste raspoložive resurse projekata i druge vrste doprinosa.
U ovom trenutku, spašavanje života je najveći prioritet bilo gdje u svijetu. Moramo podržati zdravstvene radnike, ali također moramo biti svjesni potreba radnika u esencijalnim sektorima, koji neumorno rade na održavanju kontinuiteta usluga. Prepoznajemo važan rad zajednica i volontera koji pomažu onima kojima je pomoć potrebna. Prepoznajemo doprinos preduzetnika i kompanija koji i dalje rade u ovim teškim okolnostima. Svačiji doprinos je važan. Borba protiv širenja virusa zahtijeva udruživanje snaga i zajednički rad.
„Zajednice se nikada neće oporaviti, radna mjesta su zauvijek izgubljena, a budućnost je sumorna“. Takva su bila razmišljanja u prvim danima poplava 2014. godine. Zajednički smo im dokazali da nisu u pravu. Ono što smo zajednički postigli tokom oporavka od poplava uvjerava nas da ćemo iz ove krize izaći otporniji i ne tako izloženi onome što nam budućnost može donijeti.
BLOG
Zamislimo bolju budućnost za ljude i za planet
Što se tiče klimatskih promjena, da li smo „zapeli u snijegu“ i nema nam spasa? Možemo li sačuvati prirodu i istovremeno osigurati svim ljudima energiju iz održiv...
READ MORE
BLOG
Dok čekamo Novu (u godini bez zagrljaja)
Iščekivanje Nove, 2021. godine dolazi sa pomiješanim osjećajima strepnje i radosti. Nedostajala su nam putovanja u daleke zemlje, ali smo upoznali ljepote i bise...
READ MORE
BLOG
Ekonomski oporavak nakon COVID-19
Iščekivanje brzog povratka u „istorijsku normalu“ moglo bi se pokazati optimističnim. Vjerovatno je da će doći do usporavanja napretka koji je postignut tokom god...
READ MORE
United Nations
Development Programme
KO SMO MI
O nama
Rukovodstvo
Naše finansiranje i realizacija sredstava
Pravni okvir
ŠTA RADIMO
Ciljevi održivog razvoja
Naš fokus
Projekti
NAŠ UTJECAJ
Info centar
Blog
Publikacije
UKLJUČI SE
Kontakt
Zaposlenje i stažiranje
Nabavke


