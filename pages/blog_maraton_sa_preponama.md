# Maraton sa preponama

[[type:blog]]

[[source:https://www.undp.org/sr/serbia/blog/maraton-sa-preponama]]

[Original article published here](https://www.undp.org/sr/serbia/blog/maraton-sa-preponama)


[[year:2023]]

[[date:20. JANUARY 2023.]]

[[continent:Europe]]

[[country:Serbia]]



Skip to main content
Srbija
KO SMO MI
ŠTA RADIMO
NAŠ DOPRINOS
UKLJUČITE SE
SRPSKI
Global
Search
HOME
SRBIJA
BLOG
MARATON SA PREPONAMA
Maraton sa preponama
Kako da žene u Srbiji budu dobitnice 4. industrijske revolucije?
20. JANUARY 2023.
Authors
KRISTINA NIKOLIĆ
Head of Experimentation within the UNDP Accelerator Lab Serbia
JELENA JOVIČIĆ
Head of Solution Mapping within the UNDP Accelerator Lab Serbia
MAJA ĐUNDIĆ
Rukovoditeljka sektora za rodnu ravnopravnost
MARINA ILEŠ
Gender Equality Advocacy Associate at SDG Integration Center
Ilustracija fenomena ´Leaky pipeline´
Živimo u doba 4. industrijske revolucije koja rapidno transformiše ekonomiju i naš način života. Veštačka inteligencija, automatizacija i robotika su sve rasprostranjenije u različitim sektorima. Ponegde već zamenjuju ljude kao radnu snagu, što vidimo na primeru automatskih kasa u samoposlugama. Istovremeno, nove tehnologije ljudima olakšavaju bavljenje složenim poslovima kao što je analiza velikih količina podataka.
Ova revolucija donosi veliku šansu za društveni i ekonomski razvoj, ali i rizik da se neke već postojeće nejednakosti dalje prodube. Na primer, u profesijama vezanim za STEM oblasti - nauka, tehnologija, inženjerstvo, matematika, iz kojih dolazi radna snaga 4. industrijske revolucije, postoji značajna razlika u zastupljenosti žena i muškaraca.
Imajući u vidu da su STEM profesije, a posebno sektor informaciono-komunikacionih tehnologija (IKT) jedna od najbrže rastućih oblasti rada, sa visokim zaradama, smatramo da je neophodno obezbediti jednaku zastupljenost žena i obezbediti im ravnopravne uslove za dostojanstven rad i napredovanje ka najvišim pozicijama.
Kako žene „nestaju“ iz STEM oblasti?
U odnosu na žene u EU, žene u Srbiji u većoj meri upisuju i završavaju STEM fakultete (studentkinje čine 29% ukupnog broja IKT studenata nasuprot 17% u EU) i čine veći procenat zaposlenih u IKT sektoru (23.5% u Srbiji, 19% u EU). Međutim, žene su manje zastupljene na rukovodećim pozicijama i na ključnim poslovima, poput generalnih direktora (CEO) ili glavnih tehnoloških direktora (CTO), u ovoj industriji.
Takođe, one koje su se školovale i zaposlile u STEM oblastima napuštaju tržište rada ili rade na slabije plaćenim pozicijama, umesto da napreduju. Osipanje se primećuje od samog započinjanja karijere, najpre u tome što je broj žena koje rade kao IKT stručnjaci manji nego broj onih koje su se za to obrazovale. Jaz između žena i muškaraca sve je izraženiji kako se krećemo ka rukovodećim pozicijama. Ovaj fenomen poznat je kao Leaky pipeline. Uz to, žene u IKT sektoru u Srbiji zarađuju oko 9% manje od muških kolega, i češće rade poslove sa skraćenim radnim vremenom - 7.8% žena, u odnosu na 1.4% muškaraca.
Predvodnice „revolucije“
U želji da doprinesemo većoj ravnopravnosti muškaraca i ženama na svim nivoima obrazovanja i rada u STEM oblastima, smatrali smo da je važno da pronađemo odgovor na pitanje: šta dovodi do toga da se talentovane i uspešne devojčice i žene, nakon završenog školovanja u STEM oblastima, opredele za neku drugu karijeru ili da ne napreduju u IT sektoru podjednako kao i njihove muške kolege?
Odgovor smo potražili od žena koje imaju iskustvo u STEM oblastima, na različitim radnim mestima i u različitim ulogama – od rukovodećih pozicija u privatnim i javnim IT kompanijama, preko asistentkinja na Elektrotehničkom fakultetu u Beogradu do nastavnice programiranja u osnovnoj školi. Uz lične priče žena, koristili smo i alternativne izvore podataka (npr. podatke sa mreže LinkedIn), kako bismo mogli da razumemo i ono što izmiče kada se posmatra samo statistika.
Okupili smo njih tridesetak na jednodnevnoj radionici kako bismo saznali šta ih je motivisalo da se opredele za obrazovanje i rad u STEM oblastima, sa kakvim su se preprekama suočavale, kako su ih prevazilazile, i odakle je, ako uopšte jeste, dolazila podrška koja im je pomogla da opstanu i uspeju kao žene u STEM-u.
„Klub za dečake“ od malih nogu
Učesnice radionice navele su brojne prepreke sa kojima su se one ili druge žene i devojčice iz njihovog okruženja susrele već u detinjstvu. U nekim slučajevima u pitanju je bilo odsustvo razumevanja porodice ili nemogućnost da podrži devojčice da se obrazuju u STEM oblastima iz materijalnih razloga. Primetile su i da razlike u načinu vaspitanja dečaka i devojčica utiču na kasnija opredeljenja u životu: „Dečaci se ohrabruju da se popnu na drvo dok se devojčicama kaže – Pazi! Pašćeš, pocepaćeš haljinu i isprljati se.“ Ovo vide kao jedan od primera kako se znatiželja i isprobavanje novih stvari ne podstiče jednako kod dečaka i devojčica: „Kasnije, ženama neuspesi teško padaju, i zato često odustaju, dok se dečaci nagrađuju za hrabrost i smele pokušaje“.
Pri izboru fakulteta, iako su pokazivale talenat i interesovanje za prirodne nauke, neke od učesnica radionice dobile su obeshrabrujuće poruke od najbliže okoline: “Nemoj da se mučiš, upiši nešto lakše”, ili: „Od varjače i krpe ne možeš pobeći, izaberi neki lakši fakultet.“
Konačno, kao odrasle žene, susrele su se sa percepcijom društva da žena treba da da prioritet porodičnim obavezama, a ne karijeri. Primetile su još jedan važan preovlađujući stav - da žene nisu ekonomski stub porodice. One smatraju da ovakvi društveni stavovi obeshrabruju žene da streme izazovima i napredovanju u karijeri.
Prepreka za napredovanje ima mnogo i u samom poslovnom okruženju. Primeri se kreću od kompanijske kulture koja ne odgovara potrebama i interesovanjima žena, poput biranja fudbala kao aktivnosti za izgradnju timskog duha, do radnog prostora koji ne uzima u obzir potrebe žena, pa tako postoje kancelarije koje nemaju odvojene muške i ženske toalete. Pojedine učesnice su nam čak poverile da su svedočile seksualnom uznemiravanju na radnom mestu ili seksističkoj kulturi u radnom okruženju.
Nakon svega navedenog, saglasile su se da IKT sektor iz perspektive žena i dalje predstavlja “Klub za dečake”.
Kako su one uspele da postanu i ostanu članice tog kluba? Ukratko – Bile su hrabre i uporne u praćenju svojih interesovanja i ambicija. One navode razne tipove neformalnog obrazovanja, ali i takmičenja na fakultetu, čak i pristup „inženjerskim“ igračkama kao motivišuće uticaje koje su im pomogle u njihovim karijerama. Dodatna podrška na njihovom putu ka uspehu u STEM-u dolazila je i od uspešnih kolega i koleginica. Osim toga, sve ove žene su izuzetno inteligentne, uporne, hrabre i posvećene.
Kako do više žena u STEM-u
Naša želja je da žene koje su uspešne u STEM oblastima ne budu izuzetak, već pravilo.
Zato je potrebno je da gradimo okruženje u kome će žene koje su već uspešne u STEM-u biti vidljivije, kako bi mogle da budu uzor devojčicama da se odvažnije i u većem broju opredeljuju za obrazovanje i zanimanja u ovim oblastima. To bi doprinelo i razbijanju stereotipa o poželjnim zanimanjima za žene i muškarce.
Kako žene čine nešto više od polovine ukupne populacije, njihova veća zastupljenost u IT-u bila bi korisna i za samu industriju, čija već velika potreba za radnom snagom samo nastavlja da raste. Istovremeno, veće prisustvo žena pomoglo bi da usluge i proizvodi budu prilagođeni potrebama i žena i muškaraca, što bi pozitivno uticalo na poverenje korisnika.
Uključivanje žena u ovaj segment ekonomije, ali i generalno povećanje “informatičke pismenosti” žena pomoglo bi da one budu ekonomski samostalnije. To je dobro za čitavo društvo, jer veća ekonomska sigurnost i nezavisnost žena direktno utiče na smanjenje stopa nasilja nad ženama, kao i na smanjenje rizika od siromaštva tokom celoga života žena.
UNDP i Laboratorija za ubrzani razvoj će u narednom periodu sprovesti više istraživanja o ženama u STEM oblastima. Koristićemo alternativne izvore podataka, kao i lične priče žena, kako bismo mogli da razumemo i ono što izmiče kada se posmatra samo statistika.
Nameravamo da zajedno sa različitim akterima iz svih sektora i iz različitih industrija - od nastavnika u školama, preko državnih institucija do rukovodilaca u IT kompanijama, pomognemo ženama da izaberu i zadrže poslove na kojima su dobro plaćene i probiju nevidljive barijere koje ih dele od ravnopravne podele moći u društvu. Na taj način ćemo aktivno doprineti kreiranju društva u kome žene mogu da budu dobitnice 4. industrijske revolucije.
United Nations
Development Programme
KO SMO MI
O nama
Pravni okvir
Izvori finansiranja i potrošnja
Naš tim
Partnerstva
UNDP Srbija i UN
ŠTA RADIMO
Ciljevi održivog razvoja
Naš fokus
Projekti
NAŠ DOPRINOS
Vesti
Publikacije
Priče
Blog
UKLJUČITE SE
Posao
Nabavke
Kontakt
Report Fraud, Abuse, Misconduct
Submit social or environmental complaint
Scam Alert
Terms of Use


